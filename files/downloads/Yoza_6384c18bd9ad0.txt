Кху шеран 20 январехь (паспорт тӀехь 12 январехь) вевзаш волчу нохчийн поэтан, публицистан, литературни кри¬тикан, гочдархочун Цуруев Шарипан 50 шо кхаьчна. Цуруев Мовладин кӀант Шарип вина Гуьмсан районерчу Лаха Гезлой-эвлахь. 1988-чу чекхъяьккхина НППУ-н филологин факультет. Белхаш бина школехь, хьехархойн ин- ститутехь, Ӏилмананталламан институтехь, хьехар¬хойн училищан директоран, «Васт», «Даймохк» газетийн коьртачу редакторан даржашкахь а, ткъа иштта «Орга» журналехь а, НР-н хаамийн, зорбанан министерствехьа. Карарчу хенахь «Хьехархо» газетан коьрта редактор ву иза (цуьнца цхьаьна НР-н Ӏилманийн академии «Таллам» журналан жоьпаллин редактор а).
России йаздархойн Союзан а, России журналистийн Союзан а декъашхо. Дуьххьара зорбане ваьлла 1977-чу шарахь. ХӀетахь дуьйна Ш. Цуруевн произведенеш зорбане йийлина республикин массо а бохург санна журналашкахь а, газеташкахь а. 1978-чу шарахь «Пхьармат» литературни цхьаьнакхетаралле дӀаэцна, 1985-чу шарахь цуьнан староста хаьржина.
Цуруев Шарип автор ву итт гергга коллективни гуларийн, 1992-чу шарахь «Йисалахь, Нохчийчоь», 2002-чу шарахь «Тешалахь, Даймохк», 2011-чу шарахь «Цхьа мерза-гӀайгӀане мукъам» цӀераш йолу поэтически книжкаш арайийлина цуьнан. Кху шарахь арахеца кечйина йу Цуруев Шарипан произведенийн ши киншка. 30 гергга Ӏилманан, бӀеннаш публицистикин статьяш, очеркаш, интервьюш язйина цо нохчийн а, оьрсийн а меттанашкахь. 1987-чу шарахь иза къоначу поэтийн ерригсоюзни фестивалехь Нохч-гӀалгӀайчоьнан векал хилла. 2009-чу шарахь России йаздархойн съездан делегат хаьржина. 2003-чу шарахь партис кхайкхийначу республикин конкурсехь поэзин номинацехь 1-ра меттиг йаьккхина Шарипа. 2005-чу шарахь «Вайнах» журналан совгӀатан лауреат хилла иза. Редакцин белхалоша даггара декъалво Шарип винчу денца.
ПетӀамат зезаг а, даьллехь и хеназа, кӀур байна цӀе санна, довр ду-кха дарцехь.
Хеназчу безамо вити со декъаза, Стиглане кхевдина сан ойла харцош.
Дуьне ца хеттера суна сел инзаре, Йиш хилча вайн дуьне туьйранах тардан: Мацах цкъа къийсина элан йоӀ ГӀизларехь Хьо хилча, хьан йоккху тӀаккха гур дара-кх.
Лаамаш мерцина, деган суйх ша бина, Вехар ву, хьан новкъахь ца хуьлуш очакх хуур ду, хуур ду кхул тӀаьхьа Шарипна дикано вуьтуш а хиллий стаг вочохь.
Сатийсарш, сатийсарш – къоркхокхийн тобанаш.
Со цхьалха витина, дӀайахна хӀинца.
Сайн синан лазамах яздина могӀанаш Экамчу хьан дагах кхетаза дисна.
ХӀара илли кхайкхам бу дагчуьр чу сан аьзнийн, Аьрхалла цо суна ца йуьту хийра, хӀун де ас, хӀун де ас, ломара Маьлх-Аьзни, Аьрзунан сайн амал ас муха хийца?!
Ирсе ву муьлхха стаг, нагахь шен лаьттахь идика де хӀоьттича – да иза хиллехь, Доьхна де хӀоьттича – кӀант иза хиллехь, Ирсе ву, ирсе ву, и мацца ваьхнехь а.
Дуьхьала хьекхарх мох, дуьхьала беттарх кӀур, Хьо ваьхна, и дерриг зовкхах тардина.
Хьох малх ца хиллехь а сирлачу дийнахь, Ӏаьржачу буьйсанна-м хилла хьох беттан нур.
Гезлойн-эвлара Эзерханов Барза – Советан Ӏедал тӀедале Къилбаседа Кавказехь цӀеяххана вевзаш хилла волу пондарча, дуккха а мукъамийн автор. Барзин жимахволу ваша нохчех радио чухула дуьххьара пондар лекхнарг ву, олу наха. Барзин эшарш Димаев Ӏумара а локхура. Цхьаерш наха хӀинца а локхуш йу.
Хьо сийсара мичахь вара, Барза?
Хьо тховса а мичахь хир ву, Барза?
Алахь, Барза, мичахь хир ву кхана? – Хьоьга кхойкхуш йоьлхуш йу хьан нана.
БӀаьргаш лечкъош, лаьттан бӀаьра хьаьжна, Шен гӀайгӀанах шад а бина хьаьж тӀехь, ехке хеташ адам меттаххьадан, вогӀавелла лаьтта къена дада.
Хьо сийсара мичахь вара, Барза?
Хьо тховса а мичахь хир ву, Барза?– Дуьне дуззал бала кийра эцна, Хьуна йелха йиси дагна йезнарг.
Хьо ца гуш а, ца хезаш хьан йиш а, Са бӀарзделла хьийза хьан цхьа йиша.
И схьадогӀу Яьсси санна, гӀийла, Нана - Нохчийчоь а хьуна тийжа.
Йеха оьмар йоьгӀна-кха хьан сина – Хьан са мукъамашка дӀадирзина, Амма вац хьо, вац хьо тховса, Барза!
Хьо сийсара мичахь вара, Барза?
Заманан баланаш сайн синна баларна баз, Цу лаьмнийн баххьашкахь, тем лоьхуш, ладоьгӀу ас.
Цу хьаннийн хотешкахь сапаргӀат доккхучохь ас, бӀешерийн кийрара сан лерехь схьахеза аз…Сан лерехь схьахеза аз – бӀешерийн кийрара аз.
И бӀаьвнаш вайн дайша доьналлех йоьттина йу.
И лаьмнаш къонахийн хьуьнарх цецдийлина ду.
Уггаре дезаниг лаьмнашкахь лерина сий, Ямартчу мостагӀийн бекхамца Ӏенийна цӀий.
Лаьмнашкахь лардина сий, Лаьмнашкахь лардина сий, Турпалчу дайн синош тӀехула хьийзачохь – аз, Кху лам чохь наьрт-аьрстхойн ӀиндагӀаш кхерстачохь – аз, Лаьмнийн кӀант волчунна, дайшкара кост санна, – аз, бӀешерийн кийрара сан лерехь декаш ду аз…
БӀешерийн кийрара аз: – Ларделаш Маршонан аз!
ДӀа ма гӀо, Нана, доьху хьоьга аса, дӀа ма гӀо… Хьо ма сиха Къежйо, тишйо дахаро.
ХӀора денна генаюьйлу, Сан дог Ӏийжош, нана, хьо.
Со хӀара дуьне оьшуш вац, Йоцуш хьо.
Нана, нана, Кху дуьненахь хьол а мерза хӀума дац, Хьуна хьалха Со сайн декхар текхна цкъа а вер ма вац, Нана, нана, Доьху хьоьга: суна дукха йахалахь. Вижа лахьта дац, ма боху, хьо къинтӀера ца йалахь.
ГӀелъелла.Лела халла синош дохуш тахна хьо, дӀа ма ели Жимчохьлера хаза хан.
Хьо къанлур йац моьттуш цкъа а Со ма лелла дахарехь, Ма гӀохьа дӀа, Сох къаьстина, нана, хьо.
Хьох хервина, лела со дӀавигна къизчу замано.
Нана, нана, Гена махкахь со ларво хьан безамо.
Хьоме нана, хӀун де аса хьан дог хьаста, алахьа, Вижа лахьта дац, ма боху, хьо къинтера ца йалахь.
Экамчу хьан дегӀах тӀамо цӀе латийна, Хьан сина язъелча Ӏазапан хало, Хьо йоьжча гӀаттийнарг, Хьо меттахь латтийнарг Йахь йолчу хьан кӀентийн йу къонахалла.
Харцонийн хӀиллано дегнийн ницкъ лахийна, Хьан кӀентий бӀарзбелла хӀоьттича хьал а, Тешаман лакхенехь Хьан седа латийнарг Оьздачу мехкарийн йу къонахалла.
Доккхачу дуьненахь кхин ирзу ца къуьйсуш, Хьан некхехь туш тоьхна массо а ханна, Хьо кура ларйинарг, Сий соьмах ца хуьйцуш, Хьан кӀентийн, мехкарийн йу къонахалла.
Рицкъанан токхенехь дебарх а йахь йайнарш, Са цӀена тхан латтош бӀаьрмецигаллах, Ларйойла Кхоьллинчо вайн къоман тӀаьхьенехьхӀинццалц хьо ларйина дайн къонахалла. Эчигна макх санна, кхераме сина Лайн амалш кхиа ца йуьтуш, дӀахӀотта, Цу эзар шерашкахь дебначу хьан сийнацхьа къонахалла бен кхин ма йац гӀортор.
Малх а дӀахьуллур бу, бага мел лиънехь а, Серлонца, йовхонца хӀара дуьне кхаьбна.
Вай догӀуш ваьш мича догӀу ца хиънехь а, Ца хууш даций вай-м ваьш мича кхаьчна.
Мел йаккхий марзонаш йоьрзуш йу къаьхьоне, Синкъерам чекхболу, йуьтуш син гӀайгӀа.
Сурт схьагуш дацахь а дахарал тӀаьхьадерг, Ца хууш даций вай-м и къиза къайле.
Ягориг кхачийча, къуьданан милтанехгӀелдели вай ечу ойланийн лепар…Дуьненахь массо стаг и Ӏехо гӀиртинехь, Ца хууш даций вай-м цо массо левар.
Байтамал – хьакъ ма-дду да-нана ца хьастар, гӀо ца дар цхьанна, дог Ӏабаза безам…Ца лууш делахь а дуьненах дӀакъастар, Ца хууш даций вай-м цкъа къаста дезий. Ойланаш хьаьъначохь дицдала лаахь а, Ма дац-кха карзахчу синошна молха… Билггала вай мича доьлху ца хаахь а, Ца хууш даций вай-м ваьш цига доьлхий.
ХӀетте а деха вай –дерриге хуъушехь, хӀара дуьне даима ларца даа.
Хуъушехь, и вайха дуьсур дуй дуъушехь, Деха вай, деха вай, ца лууш хаа.
Тоьпашлахь кхоьссина Йоккха топ ва санна, Нохчашна нохчалла Дешнашлахь– доккха дош, тӀелаьцнарг – халачу Декхарийн гуоне хьош, Цалаьцнарг – вай а веш, Мехашлахь мас санна.
Бес-бесар зерашкахь Ца къарлуш заманна, Ткъес санна, сиха а, Собаре, лам санна, Къонахий бийлинчу Сийлахьчу лаьтта тӀехь Нохчалла нохчийн син Кеп хилла лаьттина.
Буьрса дарц хьекхарх Ӏай, И – сирла яьгна цӀе, Соне дӀатоьттуша йу – Хийланна яьлла сов.
Нохчалла – эрна харж Са заьӀап долчарна, Нохчалла – ирсан кхаж Йахь йолуш болчарна.
ШайтӀанийн цӀуьхӀаршна Луур ца хуьлуьйтуш, Нохчалла – лекха дарж, Къонахий кхуьуьйтуш.
Нохчалла – беза мохь Сий деза долчарна, Нохчалла – беккъа мох Хабарчийн охӀланна.
Шен къомах ца вешарг – Хайраза вожа ду.
Шен къоман воӀ воцург – И текхан божа ду.
Хьо милла велахь а, Хьо миччахь велахь а, Нохчалла – нохчашна Стогаллин доза ду.
Ша-ша ду-кха хӀинца хӀора шо, Цхьа гӀелъелла церан хилла уьйраш.
ТӀедеанчо дахнарг аьшнашдо, Ткъа дӀадахнарш хьерчаш, хилла уьйриг.
Ас ца боху цкъа а кхочур дац Шен чаккхене маццаъ новкъадаьлларг, Амма вайн хан шерийн кочар дац, Къепе йоцуш, кегаре и яьлла.
Шеран лорах додац хӀинца шо, Керла – акха дохку цара некъаш.
Вайн ойланехь гул уьш ца дало, Мелхуо цара вайн ойланаш йекъна… Хан йац хенах кхета, Ӏама нах… Йоьхна шераш вовшах доьзна зӀе а.
Кескаш хилла дахарх, заманах Адмийн синойх кескаш хилла дела.
ХӀай, зама, йоьду хьо сихачу боларехь, Къинхетам ца бевзаш, нуьцкъалчу боларехь, Дистинчу хиэ санна, текхаеш чалхаш, Цкъа наггахь нисоеш, цкъа нийсо талхош.
Хьан болар сацо са цхьаммо ца тийсина, И лагӀдан ва гӀерташ эрна ца къийсина, Делахь а лаьар-кха, хӀай буьрса зама, Цхьажимма ахь хийца боларан амал.
Иманца кхиъначу цӀеначу нигатца Хьо хийца тарлора адамо диканца. «Адамаш нисделча – нислуш йу зама», – Вайн дайша дийцинарг дезар-кха Ӏама.
Харц-бакъ ца къаьсташ хьан гӀуллакхийн дукхаллехь, Ахь гойтурш тӀелаца сан дагна ду хала.
Хьо хӀинца ма-ярра суна ца йеза, Хьо нислур йацахь кхин, со теш ма леца… Дуьненан олалле хӀоьттина шалхалла, Динах са йоккхачу мозгӀарийн «шайхалла», Сан дагна Ӏеткъа уьш, дагна ца деза …Зама, хьо, нис ца лахь, со теш ма леца.
Ва хьанна хаьара, ва хьанна моьттура, Цу лаьмнийн баххьашкахь кура тӀам биттинарг Цу Ӏаннийн баххашкахь декъаза текхар дуй… Хьан сийх а, хьан цӀийх а ас хьоьга хоьтту-кха, Жоп доцуш дисича ас хьоь мел хиттинарш Со а вист ца хуьлуш, ӀадӀийча мегар дуй?
Дешан дай боццушехь, дош деза кхайкхадеш, Де деъча, ца туьгуш эхь хетта къарбала, Хьан цӀарах эзарза биъна берш къера дуй, – Сайн дагчохь сайца йеш хьох мел йен гӀайгӀанаш, Кхардамах ларвала, царах ца тарвала Со вист а ца хуьлуш, ӀадӀийча мегар дуй?
ХӀусамехь йа арахь, лелачохь некъаца, Хьан хӀора воӀ хилла лаьтташ хьан дозанехь, Хьан хӀора йоӀ хилла ларбеш хьан кхерчан суй… Цхьайолу тобанаш эхь-бехкан декхарех Шаьш мукъайуьйлучохь, зарздеш хьан дозалла, Со а вист ца хуьлуш, ӀадӀийча мегар дуй?
Йоьлхуш дӀа гӀургӀезаш кӀайн, тӀаьхьахьоьжуш Ӏаш ву со, Стиглахь нека хьоькхуш дайн, Цара тӀемаш лестадо.
Туьйсуш мархаш тӀехла гуо, Синтем байна, хьийза уьш… Лозчу даг тӀехь буьтуш муо, бӀаьргаша тӀеуьйзу хиш!
Куьйгаш дегӀан дохалла, тӀемаш санна, гул а дой, Ницкъ боцуш кхин тоха са, Со гӀургӀезах тохало!
Эрна ду син гӀертар дӀа, Аьлларг деш ца хилча дегӀ!
Эрна ду син бертаза ДегӀо гулъеш хилча хьагӀ!
Хьийзий сунна тӀехула, кӀайн гӀургӀезаш йоьлху дӀа.
Буьйса йулу, сахуьлу, Дужу диттан можа гӀа.
ТӀе мехаш а хьоькхуш дайн, гӀуьтту дуькъа шийла дохк.
КӀайн гӀургӀезийн гӀар дӀаяй, Дагна хьоме буьтуш мохк!
Гуьйрено басарш а шен Къайладехи, хьулдина. Ӏуьйрено, малх кхетта, цӀен Белхар дин, кӀайн луо гина.
ГӀургӀезаш, кӀайн гӀургӀезаш, Къилбехьа дӀайоьлху шу!
ГӀургӀезаш, кӀайн гӀургӀезаш, Кхочийла шаьш йоьлхучу!
Мархаш йоьлху, тӀе догӀанаш Ӏенош, Шел а луш, дӀадовлу маьлхан денош, Урам-новкъа Ӏовраш охьахьолху, гӀарагӀулеш къилбехьа дӀайоьлху.
Мерза-пондарх лоькхуш деган пхенаш, Чехка мехаш хьоькху лаьмнаш тӀера.
Карладохуш сан ширделла гӀенаш, Бералло дӀавоьху со шен бена.
Доьлхуш Ӏачу дуткъделлачу сино, Са а туьйсуш хьошалгӀа цхьаъ варе, Бузий сирла бӀаьргаш мелчу хинах, ЛадоьгӀуьйту , хьоьжуш корах ара!
