стихотворени йу «БӀаьсте кхечи...». Цуьнан лирически турпалхо воккхаве бӀаьстенах, «бӀаьсте кхечи» бохуш, кхаьънаш доху цо, бӀаьстенан исбаьхьаллех, ша санна, кхечара а марзо оьцийла лаьа цунна:
БӀаьсте кхечи, – хезий хьуна?
– БӀаьсте кхечи сийна схьа,
Зевне йоьлуш, – хезий хьуна?
– Зазах йаьржаш кхаьчна схьа.
Зезаг доьлу сенчу бай тӀехь,
Лестош хьоьга ховха куьг,
Хезий хьуна, сенчу бай тӀехь,
Хьайга лестош ховха куьг?
Кхуро тоьлла эшарш лоькхуш,
Самукъадаьлла техка балл,
Хезий хьуна, – эшарш лоькхуш,
Самукъадаьлла техка балл?
ХӀаваъ, сийна бӀаьргаш санна,
Бешахь хьоькху мерза xlo.
Хезий хьуна, хӀаваъ сийна,
Бешахь мерза хьоькху xlo?
Ӏалам лепа зевне– сирла,
Дети санна догу тхиш,
Хезий хьуна, Ӏалам сирла,
Дети санна догу тхиш?
Мерза лазам бу сан кийрахь,
Матто йуьйцу тоьлла йиш.
Хезий хьуна, лазам кийрахь,
Матто йуьйцуш тайна йиш?
Лаккхара поэзи йу иза. Йух-йуха а йеша дог догӀу и стихотворени. Моссаза йийши а, даг чохь хазахетар кхоллало, дог делало, самукъадаларца шатайпана айъам хаало. ХӀун бахьана ду техьа и стихотворени (и санна йолу кхин лирически произведенеш а) сел чӀогӀа дагах хьакхалуш, сел аьхна синхьегам кхуллуш хиларан? Жоп дала хала ду оцу хаттарна, кхачам боллуш жоп цунна дан а дуй хьовха? Бакъйолу поэзи дӀайийцалуш йац, иза йеша а йоьшуш, цунах марзо а оьцуш, кхета везаш ву. Делахь а лирически стихаш а къастош, церан башхаллаш билгалйохуш-м хуьлу.
«БӀаьсте кхечи...» стихотворенехь гайтинарг Ӏалам бӀаьстенца самадаларан, йухакхолладаларан сурт ду. Поэта кхоьллинчу исбаьхьаллин суьртехь Ӏалам серлонца лепаш ду, кхоьлина дац, тем хилла, сецна лаьтташ дац, бӀаьстенан боларехь ду: кхуьуш, цӀинлуш, заздоккхуш. БӀаьсте дерриг Ӏаламе кхаьчна: «зезаг доьлу сенчу байтӀехь», кхор «тоьлла эшарш» лоькхуш бу, цунах «самукъадаьлла техка балл», хӀаваъ ду «сийна бӀаьргаш санна», тхиш догу «дети санна», «бешахь хьоькху мерза хӀо», бӀаьсте «зевне йоьлуш йу». Зезаг, кхор, баьллаш, сийна бай, сийна хӀаваъ, детин тхиш, мерза xlo – уьш стихотворени персонажаш йу. Поэта царна адамийн амалш йелла: уьш дела а ло, цара хьоьга куьг а ластадо, эшарш а лоькху, церан вовшашца самукъа а долу. Амма Ӏаламан хиламашца дац и хӀумнаш, уьш Гацаев СаьӀидан ойланехь, синхаамашкахь Ӏаламца йолу йукъаметтигаш йу, цуьнан Ӏаламе болу лирически хьежамаш бу, цунна Ӏаламан исбаьхьалла гаран башхаллаш йу. Поэтан синхаамийн йовхо йу бӀаьстенан Ӏаламехь «йаьржинарг». Иштта адаман йовхой, Ӏаламан хазаллий цхьаьнаийна долу исбаьхьаллин васташ кхоллар Гацаев СаьӀидан лирикин коьрта башхалла йу, поэтан исбаьхьаллин хатӀ а ду иза. Нохчийн литературехь дуьххьара оцу тайпана алсам Ӏаламан васташ кхоьллинарг, адам, Ӏалам сел исбаьхьа цхьаьнадалийнарг Гацаев СаьӀид ву. Нохчийн поэзехь дахар гайтаран таронаш шорйина поэта, адаман, Ӏаламан уьйраш керлачу исбаьхьаллин кепехь гайтина.
«БӀаьсте кхечи...» стихотворенехь Ӏалам а, адам а вовшашна беркате ду. Стихотворени шайца чекхйолу тӀаьххьара йиъ стих йу лирически турпалхочун синхӀоттам гойтуш, цуьнан Ӏаламца йолу йукъаметтиг гучуйолуш. Оксюморон «мерза лазам» маьӀне йу кхузахь. БӀаьстенан Ӏаламо лирически турпалхочун кийрахь синамарзо меттахйаьккхина, синъайъам кхоьллина. БӀаьстенца денлуш, заздоккхуш долу Ӏалам санна, адаман кийрахь а кхуьу дагна марзо луш болу аьхна синхьегам, кхоллараллин хьуьнарш меттахдовлу.
Гадаев Мохьмад-Салахьа йаздина: «ХӀума, и хӀуъа делахь а, гар, хаадалар, дагна Ӏеткъар (оьрсашха аьлча: наблюдательность, проницательность, чувствительность) – и бу поэтан цхьа агlо – аьрру arlo. Ткъа, поэтан (йаздархочун) аьтту агlо бу – и гинарг, хааделларг, дагна Ӏаьткъинарг дешнашца нийса, ма-дарра схьаала (дӀайаздан) хаар. И ши агlо цхьанакхетча хӀутту поэт, йаздархо. Цу шиннах муьлхха а цхьа агlо бацахь, – тӀаккха кхолларалла «са доцуш» хир йу, шийла хир йу, дегнех (нехан дегнех) ца кхеташ хир йу».
Гацаев СаьӀидаца и ши агlо а хилла. ХӀума ган а, цуьнан тидам бан а, цунах марзо эца хаара цунна, ткъа и шена гинарг, «дагна Ӏаьткъинарг» кхечеран дагах кхеттачу кепара дӀайаздан а хиъна цунна. Ӏаламат исбаьхьа бу Гацаев СаьӀидан поэзин мотт, цо говза пайдаоьцу поэтически суртхӀотторан а, стих кхолларан а гӀирсех.
«БӀаьсте кхечи...» стихотворени йеа гӀулчах лаьттачу хорейн барамехь йу, шала (четные) стихашкахь каталектика а йолуш. Йерриг стихотворени 24 стихах лаьтта. Рифмаш зударийн, божарийн йу. Рифмовка жӀарийн хьесапехь йу, зударийн рифмаш божарийчаьрца хийцалуш. Цхьана а меттехь ритм, рифма, рифмовка талхийна йоцуш, йуьххьера дуьйна чекхйаллалц цхьана хӀоттамехь йу стихотворени. Цхьа исбаьхьа йухааларш ду стихотворенехь. Уьш алссам а, тайп-тайпана а ду. Стихотворени дӀайолалуш, хьалхарчу стихехь «хезий хьуна?» дешнаш – риторически тӀедерзар а, хаттар а ду. Уыи ворхӀазза далийна барамца башха йоккха йоцчу оцу стихотворенехь. Поэта цаьрца йуххера йукъаметтигаш кхуллу стихотворени йоыиуш волчуьнца, шен сирлачу синхьегамашна йукъавалаво, бӀаьстенан хиламех ирс эцаре кхойкху. Автора йухааларш цхьана рожехь леладо. «Хезий хьуна?» йухаалар хӀоразза а шалазчу (нечетные) стихашкахь далийна. Хьалхарчуй, кхоалгӀачуй стихашкахь эпифора йу иза (стихана тӀехьа), кхечанхьа даим а анафора йу. Поэта цкъацкъа дешнаш карладахарца маьӀна хуьйцу церан. Ма-дарра аьлча, ба- къйолчу стихашкахь дукхахьолахь дешнийн масех маьӀна даккхалуш хуьлу. Иштта «БӀаьсте кхечи...» стихотворенехь дукхамаьӀнийн ду «хезий хьуна?» бохург а.
БӀаьсте йаларан билгалонаш гойтуш йолу стихаш а йух-йуха йалайо поэта. Иза а шен цхьана хьесапехь леладо. Йерриг стихотворении чулацамехь хӀоразза шишша стих чекхйаьлча царна тӀаьхьа йогӀу шиъ, жимма хийцина йа хийцам банний ца беш, йухайалийна йу. Уьш а риторически тӀедерзаран, хаттаран кепехь далийна исбаьхьа йухааларш ду. Стихотворени маьӀна кӀарг а деш, маттана шатайпа аьхналла, исбаьхьалла ло цара.
Гацаев СаьӀидан Ӏаламан лирика тайп-тайпанчу беснашца лепаш йу, амма алсам берг сийна бос бу. «БӀаьсте кхечи...» стихотворенехь пхоьазза хьахийна сийна бос: «БӀаьсте кхечи сийна схьа», «Зезаг доьлу сенчу бай тӀехь», «ХӀаваъ, сийна бӀаьргаш санна» и. дӀ. кх. БӀаьстенан бос бу иза – Ӏалам самадаларан, йухакхолладаларан, дахар кхиаран бос.
«БӀаьсте кхечи...» стихотворени зевне йу, йекаш йу. Зевне аьзнаш йух-йуха а далийна стихашкахь. Масала, «з» аз: «БӀаьсте кхечи, – хезий хьуна?», «Зевне йоьлуш, – хезий хьуна?», «Зазах йаьржаш кхаьчна схьа», «Зезаг доьлу сенчу бай тӀехь», «Бешахь хьоькху мерза xlo. Хезий хьуна, хlаваъ сийна, Бешахь мерза хьоькху xlo? Ӏалам лепа зевне – сирла», «Мерза лазам бу сан кийрахь», «Хезий хьуна, лазам кийрахь», кхидерш а. Оцу аллитерацино мелла а садоккху стихотворени зевне хилар, йекар. БӀаьстенан зов хезаш санна хетало.
Ассонанс а йу стихотворенехь (цхьатера мукъа аьзнаш долу дешнаш йух-йуххехь далор). Цара стихотворени мукъаме йеш, цхьа йай, йеша атта хуьлуьйту.
Меттан исбаьхьаллин гӀирсашца: башхачу эпитеташца, дустаршца, метафорашца кхелина йу стихотворени. Цу тайпана, и дерриг мехала ду «БӀаьсте кхечи...» стихотворенехь Ӏаламан исбаьхьа сурт кхолларехь.
Гацаев СаьӀид шен лирикехь Ӏалам тергалдина Ӏаш вац, Ӏаламан тидам бина Ӏаш вац. Иза хаддаза Даймехкан Ӏаламца цхьаьна ву, цунна Ӏалам деза, цунах воккхаве.
«Лойша эсала мох...» стихотворенехь эсала мох а, бецан тхи а, «мохехь ийъало» коьллаш а «дагна марзо луш, хаза йелало» цунна. «Бай тӀехь техка полла санна, Сан дог техка лаьмнашкахь», – боху цо «БӀаьсте хир йу...» стихотворенехь. Иштта йу цуьнан ойла «Ма ца Ӏийн хьо, сан дог», «Лалла хьайна некъаш мел ду» стихотворенешкахь а. Поэта йуххера йукъаметтигаш йу Ӏаламца, адамашца санна уьйраш йу цуьнан Ӏаламца а. Иза Ӏаламан Ӏаламаташца къамеле а волу, цаьрга хӀума а хотту цо, цунна жоп а ло цара. Шен деган ойланаш а ялхайо цо Ӏаламе:
ХӀай йоӀ, делхьа, собарде,
КӀезиг олуш дош ларде.
Мила йу хьо? ЦӀе хӀун йу?
Мичахь йу шун торга йурт?
Кхана, хазчу суьйранна,
Лаахь, кхана Ӏуьйранна, –
Миччахь хиларх и шун йурт,
Ас хьо цӀарца лохур йу.
Хир ду лесташ боллан га,
Хоттур ду ас хӀоранга:
Йевзий шуна? Мичахь йу? –
ЭхӀ, шун хаза торга йурт!
Жоп лур суна меллаша,
Жоп лур сенчу баьллаша:
«ЦӀахь йу, хитӀа йогӀур йу, –
ЭхӀ, тхан хаза горга йурт!
Къоман ламасташ ду стихотворени чулацамехь. Нохчийн гӀиллакх-оьздангаллица гайтина стихотворенехь лирически турпалхочун, цунна йезайеллачу йоьӀан васташ. И шиъ новкъахь, арахь ца девза вовшийн. Нохчийн гӀиллакхашца догӀуш ма-хиллара, йоӀ йехаш йолу йурт а лехна, цуьнга хитӀа кхайкха лерина ву лирически турпалхо. ЙоӀе хитӀа кхайкха цхьаъ вохуьйтуш хуьлу. «ЦӀахь йу, хитӀа йоrlур йу», – боху «сенчу баьллаша». Ӏалам а къоман гӀиллакхашкахь ду.
Йерриг стихотворенех чекхдолу исбаьхьаллин васт – «горга йурт». Иза нохчийн барта кхоллараллин васт ду. Цуьнца а билгалдолу стихотворени геннара схьадогӀачу къоман Ӏадаташца, ламасташца хилар.
Стихотворении дӀахӀоттамехь йеа стихах лаьтташ йолу йиъ строфа йу. ХӀор строфа чекхдаьлла маьӀна а долуш, лирически турпалхочун билггал йолу ойла, лаам гойтуш йу. Стихашкахь йуххера рифма йу. Строфан хьалхара ши стих вовшашца йозайелла дактилически рифмашца, тӀаьхьара шиъ – божарийн рифмашца. Стихотворени чекхъяллалц ларйина цу тайпана йолу рифмаш а, рифмовкин кеп а.
Нохчийн меттан таронех говза пайдаоьцу автора. Исбаьхьа йу цуьнан стихийн лексика. Шен кхоллайелла ойла йа билгалболу синхьегам гучубаккха, иза кхечуьнга дӀакхачо бӀегӀийла болу меттан гӀирсаш (дош, дешнийн форманаш, дешнийн цхьаьнакхетарш, дешнаш вовшашца дазаран кепаш) лахаран а, уьш стихехь дӀанисбаран а лаккхара корматалла йу поэта. Цуьнан стихаш йай йу, ешалуш йу, шайх атта кхеташ йу, самукьане йу. Цхьа шатайпана дай, атта, аьхна ловзадо цо стихашкахь дешнаш, карладохуш йух-йуха даладо: «Кхана, хазчу суьйранна, Лаахь, кхана Ӏуьйранна», «Мичахь йу шун горга йурт?», «ЭхӀ, шун хаза горга йурт!», «ЭхӀ, тхан хаза горга йурт!». Иза а поэтан исбаьхьаллин хотӀан цхьа билгало йу.
